# -*- mode: mandoku-view; -*-
#+TITLE: 大清律例
#+DATE: 2015-08-24 22:53:18.653537
#+PROPERTY: ID KR2m0055
#+PROPERTY: BASEEDITION WYG    
#+PROPERTY: JUAN 御製序
<pb:KR2m0055_WYG_004-1a>¶
　　御製大清律例序¶
　　象刑有典肇見虞書其用之之道則曰欽曰恤曰明曰允¶
　　一篇之中三致意焉武王誥康叔以用其義刑義殺而¶
　　呂刑則曰士制百姓於刑之中以教祗徳古先哲王所¶
　　為設法飭刑布之象魏縣之門閭自朝廷達於邦國共¶
　　知遵守者惟是適於義協於中弼成教化以洽其好生¶
　　之徳非徒示之禁令使知所畏懼而已我¶
列祖受¶
<pb:KR2m0055_WYG_004-1b>¶
天明命撫綏萬邦頒行大清律例仁育義正各得其宜¶
聖祖仁皇帝至仁如天化成久道徳洋恩溥涵浹羣生¶
皇考世宗憲皇帝際重熙累洽之運振起而作新之¶
親定大清律集解刊示中外甄陶訓迪刑期無刑法外之仁¶
　　垂為¶
明訓有曰寛嚴之用必因乎其時洋洋¶
聖謨洵用法之權衡制刑之準則也朕寅紹丕基恭承¶
徳意深念因時之義期以建中於民簡命大臣取律文及遞¶
<pb:KR2m0055_WYG_004-2a>¶
　　年奏定成例詳悉叅定重加編輯揆諸天理準諸人情¶
　　一本於至公而歸於至當折衷損益為四百三十六門¶
　　千有餘條凡四十七卷條分縷析倫敘秩然頒布宇内¶
　　用昭畫一之守於戲五刑五用以彰天討而嚴天威予¶
　　一人恭¶
天成命監¶
成憲以布於下民敢有弗欽雖然有定者律令無窮者情偽¶
　　也易曰君子以明慎用刑而不留獄書曰式敬爾由獄¶
<pb:KR2m0055_WYG_004-2b>¶
　　以長我王國忠信之長慈惠之師尚其慎厥用敬厥由¶
　　體欽恤明允之意率乂於民棐彞克協于中以弼予祈¶
天永命允升于大猷從事於斯者胥懋敬哉是為序¶
